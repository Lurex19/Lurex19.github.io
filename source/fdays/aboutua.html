<!DOCTYPE html>
<html lang="en">
<h2>Молитва, котра передує молитві</h2>
<div class="abouti">
       <p> Ноам Елімєлєх<br>
              Нехай буде Твоє бажання,
              Творець наш і прабатьків наших, коли
              чуєш голос благаючих і дослухаєшся в
              милості до молитви Ісраеля, народу
              свого, щоб направив Ти серця наші та
              думки наші до Тебе, і привчив уста наші
              до молитов. Дослухайся прихильно до
              голосу рабів Твоїх, що моляться до Тебе,
              волають про допомогу і занепали духом.<br>
              А Ти, Творець милосердний, у
              великому милосерді Твоєму та у великій
              милості Твоїй, пробач нам і всьому народу
              Своєму все, в чому ми помилялися,
              викривляли, порушували та повставали
              в гріху перед Тобою.<br>
              Адже відкрито та відомо Тобі,
              що не бунтом та злочинами наперекір
              волі Твоїй діяли ми проти заборон та
              заповітів Тори Твоєї і заповідей Твоїх,
              але лише від низменної пристрасті,
              постійно палаючої всередині нас, не
              заспокоюючись і не стихаючи, доки не
              приводить вона нас до жадань цього
              ницого світу, до нікчемної метушні його,
              постійно плутаючи думки наші.<br>
              Навіть в час, коли ми хочемо
              молитися перед Тобою та
              про душу нашу, ця низька пристрасть
              бентежить думки наші з усією хитрістю
              (спотвореністю) своєю, і не можемо ми
              втриматись проти цього, бо слабкий наш
              розум, мозок ослаблений і немає більше
              сил терпіти надмірність бід, турбот і
              втрати часу.<br>
              Тому Ти, Творець милостивий
              та милосердний, вчини з нами, як сказали
              мудреці: &quot;Хоча не гідні ми, але все ж
              шлях показуєш Ти і хорошим і поганим&quot;.
              Адже відкритий і відомий Тобі стогін
              наш і страждання душ наших, і гіркота
              усвідомлення того, що ми нездатні
              наблизити себе до служіння Тобі та
              об'єднати серця свої в Тобі істинно і
              непорушно! Тяжко душі нашій, велике горе
              спіткало нас!<br>
              Батьку наш в небесній висі!
              Пробуди ж зараз велике милосердя Своє
              та милість Свою до нас, щоб прогнати та
              викоренити зле начало, що знаходиться
              в нас, щоб залишило воно нас та віддалилося
              від нас, і не спокушало нас, відштовхуючи
              від служіння Тобі.<br>
              І ніяка погана думка не увійде
              в серця наші - ні наяву, ні уві сні,
              особливо, коли стоїмо ми в молитві перед
              Тобою чи під час вивчення Тори Твоєї.<br>
              А під час виконання нами
              заповідей Твоїх, нехай буде думка наша
              чистою, прозорою, ясною та сильною,
              щирою і від усього серця, - згідно доброї
              волі Твоєї до нас. <br>
              Пробуди серця наші і серця
              всього Ісраеля, народу Твого, з’єднатися
              з Тобою в істині та любові, щоб служити
              Тобі службою непорочною, гідною трону
              величі Твоєї.<br>
              Постійно та безперервно
              стверджуй віру Твою в серці нашому, і
              стане тоді віра Твоя непохитною основою
              в серці нашім, і знищ всі перепони, що
              розділяють нас з Тобою.<br>
              Батьку наш у Висях Небесних
              , визволи нас від всіх перешкод і помилок,
              не залишай і не покидай нас, не ганьби
              позором! Будь разом з вустами нашими
              під час піднесення молитви, з руками
              нашими під час виконання роботи, і з
              серцем під час задумів наших.<br>
              Удостой нас, Батько наш
              вознесений, сповнений милосердя, щоб
              поєднали ми наші серця, думки, мову, дії,
              усі рухи наші, всі наші почуття, відомі
              нам і ще невідомі, проявлені та приховані
              - щоб все об'єдналося назустріч Тобі в
              істині та чистоті, без жодної ганебної
              думки.<br>
              Очисти серця наші та освяти
              нас, і окропи нас водою чистою, очисти
              нас Своєю любов'ю і жалістю.<br>
              Любов Свою і тремтіння перед
              Тобою вкладай в серце наше постійно і
              безперервно, щомиті, повсякчас і в
              кожному місці, - чи знаходимось ми в
              дорозі, лягаємо чи встаємо.<br>
              Розпалюй постійно всередині
              нас дух святості Твоєї. Ми завжди
              сподіваємось на Тебе і на велич Твою,
              на любов Твою і на страх перед Тобою, на
              Тору Твою письмову та усну, на відкриту
              і на таємну, і на заповіді Твої, щоби
              встановити єдність імені Твого, Всесильний
              і Грізний.<br>
              Захисти нас від невірності,
              марнославства, гніву, нетерпимості,
              понурості, наклепу та інших поганих
              властивостей, і від усього, що наносить
              шкоду святій і чистій роботі Твоїй,
              такій дорогій для нас.<br>

              Вилий на нас дух святості
              Твоєї, щоби приліпитися до Тебе і весь
              час збільшувати прагнення до Тебе.
              Підвищуй нас від сходини до сходини,
              щоб удостоїлись ми піднятися на рівень
              прабатьків святих наших, Авраама, Іцхака
              і Яакова. Заслуги їх допоможуть нам, щоб
              дослухався Ти голосу молитви нашої, і
              щоб ми завжди отримували відповідь в
              той час, коли ми підносимо Тобі молитву
              за нас чи за будь кого із народу Твого
              Ісраеля, за кожного чи за усіх.<br>
              Зрадієш і пишатися будеш нами,
              і будемо ми плодом вгорі і коренем
              внизу. Не згадуй нам гріхи наші, а особливо
              прогріхи молодості нашої, як сказано
              царем Давидом : &quot; Гріхи моєї молодості
              і провини мої не пригадуй&quot;. І перетвори
              в заслуги гріхи і злочини наші .<br>
              Нехай завжди сходить на нас із
              світу повернення бажання звернутися
              до Тебе всім серцем і виправити все, чим
              нашкодили ми святим і чистим іменам
              Твоїм.<br>
              Спаси нас від роздратування
              до ближнього, нехай не здійметься
              заздрість людська в серці нашому і не
              обернеться мстивість наша до інших.
              Навпаки, дай серцю кожного можливість
              побачити велич товаришів наших, а не
              їх недоліки, щоб висловлювався кожен
              про товариша свого з бажаною Тобі
              прямотою, і тоді в людини не виникне
              ніякої ворожнечі стосовно іншої.<br>
              З'єднай нас міцніше в любові до
              Тебе, адже відкрито і відомо Тобі, що ми
              бажаємо в усьому насолодити Тебе, і це
              - суть намірів наших .<br>
              А якщо немає у нас розуму спрямувати
              наші серця до Тебе , Ти навчи нас , щоб
              ми істинно пізнали задум у Твоєму доброму
              бажанні.<br>
              Про все це ми молимося перед
              Тобою , Всевишній , сповнений милосердя.
              Нехай буде прийнята Тобою молитва наша
              в милості і бажанні. І хай буде на це
              воля Твоя.
       </p>
</div>

</html>